Tipus de llenguatges de programació
-----------------------------------

Hi ha milers de llenguatges de programació i la llista continua
creixent. És probable que aviat hi hagi més que de llenguatges
naturals!

Com que no els podem tractar tots, ens conformarem amb estudiar
algunes de les possibles classificacions a partir de les
característiques que exhibeixen.

Una primera classificació dels llenguatges de programació ja l'hem
vista: compilat vs interpretat.

Una altra classificació atén a si el llenguatge és de baix o alt
nivell. Els primers són molt propers al codi màquina i els segons són
més propers al llenguatge natural.

Alguns llenguatges requereixen definir el tipus de les dades que
manipulen, d'altres són més hàbils i proven d'esbrinar-ho per si
mateixos. Per altres simplement totes les dades són del mateix tipus.
Aquesta distinció permet classificar els llenguatges com a no tipats
fins a fortament tipats.

Finalment considerarem una altra característica molt particular: el
*paradigma de programació* a que dóna resposta el llenguatge. Amb la
paraula *paradigma* es fa referència a la manera en que s'entén la
programació. Hi ha diversos paradigmes. Els més coneguts són:

- imperatiu: els programes estan formats per instruccions que
  indiquen com s'ha de fer a cada pas per a aconseguir l'objectiu.

- declaratiu: els programes estan formats d'expressions que indiquen
  què es vol aconseguir. Hi ha dues famílies principals: els
  funcionals i els lògics. Els funcionals indiquen què es vol a partir
  de fórmules o funcions, mentre que els lògics ho fan a partir
  d'expressions lògiques.

- orientat a objectes: molts el considerem una variant avançada del
  paradigma imperatiu. Està, però, tan de moda actualment que seria
  imperdonable no fer-ne esment en aquesta llista. La idea bàsica que
  persegueix és la modelització de conceptes del "món real" com ara
  cotxe, ascensor, etc amb l'objectiu de millorar la reutilització de
  codi.


En aquest curs treballarem bàsicament amb els llenguatges Python i Java. Tots dos són llenguatges
d'alt nivell, fortament tipats i orientats a objectes. Tots dos llenguatges tenen una amplísima
acceptació en el mercat laboral des de fa força anys.

Python és considerat un llenguatge molt fàcil d'aprendre i aquesta és la raó principal que el fem
servir per la primera part del curs.

Java és sovint utilitzat per explicar els conceptes generals de l'orientació a objectes. Per aquesta
raó el fem servir per la segona part del curs.
