##################################
Introducció al concepte d'herència
##################################

Què tenen en comú en Renat, el Garfield, el Misifú, i en Tom (company
del Jerry)? Doncs tots ells tenen quatre potes amb urpes i ullals,
miolen, respiren, mengen sardines, empaiten ratolins... en definitiva:
són gats.

I, què tenen en comú els gats, els gossos i els ratolins? Doncs que
respiren, mengen... en definitiva: són animals. Però també són éssers
vius, mamífers terrestres, de sang calenta, amb endoesquelet...

Cadascuna de les diferents categories (classes) a les que pertany en
Renat, li ofereix un conjunt de característiques. En Renat hereta
necessitat de menjar per ser ésser viu, de respirar per ser animal, un
esquelet intern per ser un animal amb endoesquelet, urpes i ullals per
ser felí, etc.

Diem que Renat és un gat (*is-a*). I com que els gats són felins, en
Renat és un felí. I com que els felins són animals, en Renat és un
animal. És a dir, la relació *is-a* és transitiva:

    Si A és subclasse de B, i B és subclasse de C, llavors A és subclasse de C

O amb un exemple més proper:

    Si GatRenat és Gat, i Gat és Felí, llavors GatRenat és Felí

El següent diagrama mostra una jerarquia *parcial* dels animals.

.. figure:: _images/poo011.img001.jerarquia_animals.png
   :alt: Jerarquia d'animals
   :align: center

Al diagrama, les *caixes* amb nom representen classes, mentre que les
fletxetes (totes amb nom *és un*) representen la relació d'herència
entre dues classes. La classe d'on parteix la fletxa és la que hereta
de la classe destinació de la fletxa.

Quan una classe A hereta d'una classe B, es diu que:

* A és un B
* A estén B
* A especialitza a B
* A concreta B
* B generalitza a A
* A és subclasse de B
* B és superclasse d'A

Al diagrama veiem també casos en que una classe estén més d'una
superclasse. Per exemple, els felins són a l'hora carnívors i
mamífers.  Això permet que un felí tingui a l'hora característiques de
Carnívor (ex. menja carn), i a l'hora les de mamífer (ex. alleta les
seves cries).

D'aquesta possibilitat de disposar de més d'una superclasse pertanyent
a jerarquies diferents, se'n diu *herència múltiple* i es produeix
quan:

    A estén B i A estén C però B no estén C ni C estén B

Així, tenim que els gats són a l'hora mamífers i carnívors (per ser
felins). El diagrama ens mostra que els gossos són també mamífers i
carnívors, però no són felins. Això explica que, com els gats, mengin
carn (per ser carnívors) i alletin les seves cries (per ser mamífers)
però, a diferència dels gats, no tinguin urpes (per no ser felins).
Això exemplifica el fet que cada classe dins la jerarquia afegeix
característiques particulars a les seves subclasses.

Exercici 1. El meu exemple d'herència
=====================================

Imagina't tres classes de manera que una d'elles extengui les altres dues i aquestes no estiguin
relacionades entre si per herència. 

Torna a explicar, amb les teves paraules el concepte de *superclasse* fent servir les classes que
has escollit.

Idealment les classes que proposis seran conceptes que tothom coneguem, com ho eren Gat i
Felí d'exemples anteriors.

----

*Ref. 20.1.5.1*

