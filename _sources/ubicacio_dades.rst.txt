##############
Has dit dades?
##############

*Dada*: unitat de tractament d'informació.

Exemples de dades serien: ``42``, ``3.1416``, ``"Hola"``.

*Informació*: les dades són valors *freds*. Què deu ser ``42``?

Les dades es converteixen en informació quan les col·loquem en un
context. Per exemple, saber que ``42`` és ``42 anys`` o bé ``42 graus
centígrads`` ens permet dir alguna cosa més de la dada. Podem intuir
que correspon, per exemple, a una edat o bé a una
temperatura. D'això en podríem dir el *tipus de dada*. [#respostaunivers]_

Les dades es poden classificar en *tipus de dades*. Dels exemples
de dades anteriors, podríem dir que són, respectivament, de tipus
nombre enter, nombre real i paraula. Però també, de tipus edat o
temperatura, numèric o constant universal, i salutació. A partir
del tipus, podem imaginar altres dades similars, de manera que,
per exemple, ``"festa"`` podria ser del mateix tipus que
``"hola"`` si l'hem classificat com a paraula però probablement no
si ho hem fet com a salutació.

Quan la informació s'amplia i la integrem amb altres coneixements,
apareix un significat. Per exemple, si ens diuen que l'aigua està a *42
graus de temperatura* i aquesta aigua és on pretenem banyar-nos,
ens suggerirà quelcom molt diferent a si l'aigua és amb la que ens
volem bullir uns espaguetis.

Sigui com sigui, cal tenir clar que tant el significat com la
informació és quelcom que posem nosaltres. L'ordinador només entén
de dades. Encara més, ni tant sols entén de tipus de dades, ja que
per ell les dades tenen totes la forma de seqüències de 0 i 1. De fet,
també les instruccions són 0 i 1 per l'ordinador.

Les dades són emmagatzemades en algun lloc de la memòria
[#emmagatzemainstruccions]_. Per fer-ne
referència, és a dir, per usar la dada, els programes ha de fer servir
la posició de memòria on s'ha deixat la dada. Ho podem imaginar com si
haguéssim d'indicar on són les coses per les seves coordenades
geogràfiques. Com que és una mica dur això d'haver de recordar en
quina posició hem deixat cada cosa, els llenguatges més modernets (la
majoria) ofereixen la possibilitat de donar un nom a aquestes
posicions. D'aquest nom en diem sovint *variables*.


----

.. [#respostaunivers] És possible que ``42`` sigui després de tot més
    que una dada. Si tens temps i vols llegir quelcom no tan tècnic, mira
    `aquest article
    <http://ca.wikipedia.org/wiki/La_Resposta_a_la_Pregunta_Definitiva_sobre_la_Vida,_l%27Univers_i_Tot_Plegat>`_.

.. [#emmagatzemainstruccions] De fet, l'ordinador també emmagatzema
   les instruccions a memòria de la mateixa manera (amb 0 i 1) Ja
   veus, en memòria dades i instruccions són una mateixa cosa!

