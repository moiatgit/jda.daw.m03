#########################
Eines pel desenvolupament
#########################

Per desenvolupar programes informàtics, el que necessitem és
essencialment un editor de text i els traductors del llenguatge de
programació escollit.

D'editors ens trobem una gran oferta (en molts casos d'ús gratuïts).
Els més bàsics com ara el *bloc de notes* de MSWindows, ofereixen la
possiblitat de crear, obrir, modificar text i guardar canvis. Els més
sofisticats (alguns els anomenen super editors) com ara *vim* o
*emacs*, permeten l'usuari, fins i tot, programar el seu funcionament.
A més a més, alguns ofereixen versions pels principals sistemes
operatius, de manera que el desenvolupador no hagi d'adaptar-se a un
altre editor quan canvia de SO.

Donat que és una eina bàsica en la que invertirem molt de temps, és molt
important escollir-ne un que satisfaci al màxim les nostres necessitats.

Quan ens passem molt de temps desenvolupant, comencem a trobar tasques
repetitives, i de vegades complexes, que es poden automatitzar
(depuració, refacció, control de versions, generació automàtica de
codi, composició gràfica, etc.) Per portar-les a terme més àgilment i
còmodament, els desenvolupadors creen nous programes que els
simplifiquen la feina.  Amb la proliferació d'aquestes eines,
apareixen inevitablement aplicacions que les agrupen. Són conegudes
com a entorns de desenvolupament integrat (IDE)

Els IDEs estan dissenyats per l'optimització en el desenvolupament de
programari, però no pas per la optimització de l'aprenentatge del
desenvolupament. Poden ajudar molt en la producció professional de
programes, però poden resultar inadequats durant l'aprenentatge d'un
nou llenguatge donat que, per la seva naturalesa, sovint oculten parts
essencials del desenvolupament.

Cal mencionar que molts desenvolupadors que treballen amb sistemes
operatius basats en Unix consideren les eines de línia de comandes
POSIX representen ja un IDE.  De fet, el consideren el millor IDE
possible. Si és així, aquest IDE no pateix tant del problema de ser
inadequat per l'aprenentatge, ja que el desenvolupador es veu *forçat*
a fer seves les eines de manera incremental i conscient, a mida que
les necessita.

